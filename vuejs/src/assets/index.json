{
    "2": {
        "title": "Kitap İsmi Üzerine",
        "content": "Kitap ismi olarak öncesinde \"Çocukluk\" ismini düşünmüştüm, benim toy hallerimi, zayıflıklarımı, gülünç, çocuksu düşüncelerimi anlatacaktı. Şimdiyse daha güzel bir isim bulduğumu sanıyorum; \"Dalgasına\". \"Dalgasına\" hem denizi çağrıştırıyor, hem de yazılan tüm bunların bir hiç uğruna yazıldığını anlatıyor. Madem yapılan her şey zaten bir gün geri dönecek, bunu biliyorum ve \"Dalgasına\" diyorum."
    },
    "3": {
        "title": "Önsöz",
        "content": "Şiir neden yazılır?\nŞu bulunduğumuz noktaya dek ne acayip akımlar geçti. Şiir sözlere ağır geldi kağıda döküldü, parçalara bölündü, irili ufaklı ikilemelere büründü, tekrar birleşti, dağıldı etti. Ne oldu sonunda? Başladığı noktaya geri döndü; sözlerin yapısına ayak uydurdu. Yazarlara da ölmek kaldı mezarlarında...\nİnsan ne yapıp ettiyse de yazma ihtiyacından bir türlü kurtulamadı. Bunun bir yetenek olduğunu sanmıyorum, her insan önüne kağıdı alıp bir şeyler karalayabilir. Yazmak daha doğrusu bir ihtiyaç; insanın varoluşsal derdinden doğan bir dert. Hepimizin hayatında, günlük yaşamımızda dahi, üstümüzden atamadığımız bir mahzunluk hali var. Orhan Veli de bunu zamanında Garip Akımı'nda belirtmiş. İnsanlığın ortak olarak paylaştığı bu mahzunluk hali insanı yazmaya yönelten yegane şeydir. İnsan yazmayı bir varoluş meselesi olarak düşünüp sanki yok olurcasına yazı yazmalıdır. Şiiri kendisi için yazmamalı, hissettikleri için yazmalıdır.\n\nEvet belki daha çok bilgisiz ve deneyimsizim; ama size bahsedeyim neden yazdığımı. Hani bazı durumlarda saçma sapan bir işle uğraşırsınız; aynı şeyi defalarca tekrarladığınız türden. Böyle durumlarda yaptığınız el hareketleri bir mertebeden sonra kendi başlarına devam etmeye başlar. Sanki siz hiç çaba harcamazsınız devam ettirmek için. İşte böyle durumlarda içinde bulunduğunuz durumun dışına çıkarsınız, farklı bir düşünce aleminin içine dalarsınız. Bilirsiniz ki o an gördüğünüz işi yapmaktasınız; fakat aklınızdan geçen düşünceler çoğaldıkça gözlerinizin önüne acayip görüntüler gelir. Aynı olayı defalarca yaşamışımdır, hem de farklı suretlerde. Bazen sandalyede yorgun bir halde oturup elime defteri alırım. Yorgunluğun da etkisi altında beyin sanki aktif bir düşünme işleminden ziyade pasif bir duruma gelir. Böyle anlarda adeta düşünce aleminden beynime düşen düşünce parçaları olurcasına kalem hareket etmeye başlar ve cümleler yazılır. Her şeyin farkındasınızdır; ama yine de bir şekilde düzenin dışına çıktığınızı hissedersiniz. Benliğiniz ortamında içinde kaybolurken siz \"dışarıki\" bir odada olduğunuzu hissedersiniz.\n\nHele ki bu pasif düşünce halinde aklınıza gelen yahut kağıtta yazılı bir dize okursunuz. En sevdiğiniz şairdendir veya günün birinde birinden duymuşsunuzdur. İşte tam o sırada yazılı söz size bir anda çarpar. Sırtınızdan, omuriliğiniz boyunca beyninize doğru bir uyarılma hissedersiniz, tüyleriniz diken diken olur. İşte tam da bu duygu nedeniyle şiir yazıyor ve okuyorum. Bana sorarsanız her hareketimizin nedeni hissettiğimiz duygulardır. Duygulara yenik düşüp hareket etmemiz bir o kadar ilkel ve vahşi hayvanları andırırcasına olsa da bu gerçeği göz önünden çıkarmamamız gerekiyor. Ne kadar modern insanlar olarak analitik düşünmeye yöneldiysek de insani ilişkiler içersinde bu duygusal birikimimizden sıyrılmamamız gerekiyor. Zaten hiçbir bilginin doğruluğunu teyit edemeseniz bile hissettiğiniz duygu o an en gerçek olanıdır.\n\nHayatım boyunca birçok yanlış yaptım, ihanete uğradım, sayısız pişmanlıklar yaşadım; ama her zaman ne hissettiğimin farkına varmaya çalıştım. Şiirde de düşüncelerden çok hislere yönelmeyi doğru buldum; çünkü hislerin doğruluğundan kesin olarak emin olabiliyordum. İnsanın üstünden atamadığı o mahzunluk hissi de bu nedenle şiirden hiç eksilmedi. Belki de insan olmanın bir teyidi olarak bu duyguyu kullanmamız gerekiyordu.\nTekrar dönüp yazılanlara baktığımda zaman içinde ne kadar saçmaladığımın farkına varıyorum. Sürekli anıları didiklemekle uğraştım fakat unuttuğum bir şey vardı ki hatıraların ucu bir yere çıkmıyor. İnsan nerede ne halde olsa da geçmişi anmak kendisini o durumdan kurtaramıyor. Şiiri o anlattığım pasif düşünce haline benzetecek olursak kendisine has bir işleyişi var. Bilmelisiniz ki şiirde her şey yaşanabilir. O düşünce parçaları doğru şekilde birleşirse gereken duyguya bürünebilir. Durumun böyle olduğunu kabul edecek olursak şiir yazana değil ihtiyacı olana aittir. En azından Pablo Neruda böyle söylüyordu.\n\nNeticede şiirin varlığının temeli sizde yarattığı duygular olmalıdır. Eğer okuduğunuz bir dize sizde ihtiyaç duyduğunuz duyguları yaratamıyorsa amacına ulaşamamış demektir. Duygulara karşın üzerinde uzunca durduğunuz düşünceler bile sonunda bir anlam yaratabilir."
    },
    "4": {
        "title": "Dalgalar",
        "content": "Aşkın tan vaktiydi bakışlar,\nGözlerin kaygısı sıcak teninde biterdi.\nSözlerse daha ufaktı o zaman, yüreklerse toy\nBir çırpıda yüklenebilirdi\nKalbe, dağları eriten yükler.\n\nSana ulaşmaktı bütün mesele,\nVe ulaşamamaktı alınan zevk.\nDudağımızdaki yenilginin izleri\nEsen rüzgarda unutulan bülbülün sesiydi\n\nHalime bak şimdi\nDaha yeni fark ediyorum\nBoğaz'dan bir bilinç akıyor\nSaçları sarı ve dalgalı\nRuhuma derinden bir dokunuşu var\nDurmadan yakarışlar içinde\nSaçları sarı bir çocuk\n\nHalime bak şimdi\nDaha yeni fark ediyorum\nDalgaların her birinde yazılı bir söz\nDalgaların her bir parçası bir anı\nYarınlar var senden uzak, görüyorum\nSözlerse halen ufak"
    },
    "5": {
        "title": "Bilmemelisin",
        "content": "Ne zaman bakışlarından korksam\nYapayalnız kalırdım nabzın boşluğunda\nNefret ederdi senden kalbim\nHani öylesine, dakikada yüz defa.\nGözlerine demir perdeler inmişti\nİplerinden çekmek ama\nHiçbir zaman yetmedi\n\nNe zaman sesini duysam sesimde\nYağmur bastırırdı içerde aniden\nBen fırtınanın içinde suskun\nDefalarca anlamazdın beni\nDışarda kalmış ağlayarak\n\nBir kez olsun yalnız kalalım istedim\nGözlerinde sevişebileceğimiz kadar\nAma işte o öze ulaşamadan\nDüşüncelerinde kalabalıklaştı,\nGeçmiş zamanlar.\n\nDenizdeki dalgalar gibiydin\nGelip geçtin geride iz bile bırakmadan\nBen de bir sabah uyanınca adını hatırlayamadım,\nİçimden ağlamak gelmişti\nAğlayamadım..."
    },
    "6": {
        "title": "İtiraf",
        "content": "Bu şiir yalnız sana ait\nElbet okuyacaksın biliyorum\nBir gün gözlerimiz bu satırlarda buluşacak\nKonmamış noktalardan anlayacaksın\nArala dudaklarını bak bakalım\nHissediyor musun kondurduğum öpücüğü?\nGeçmemiş zamanları bir kenara at\nHadi neşelen biraz\nBu belki de en yakın anlarımız\n\nYalandan bir hayat benimkisi ama\nHer günüm bir başkasının kağıdında\nÇizdiğim kimse utanmazdı hayat bulmaktan\nKurşun duygularla şiirler içinde\nBenden başka\n\nBu şiir yalnız sana ait\nİstersen satırlarıma dokun geceleri\nDüşün bana hissettirmeden\nYanı başında seni sevdiğimi\nBir yaprağı koparmak kadar kolay\nGüvenini kaybetmek sevdiğinin\nNe ben peşinden geleceğim\nNe de sen itiraf edeceksin"
    },
    "7": {
        "title": "Orhan",
        "content": "Orhan be sen de amma içiyorsun\nCigaranın küllerini saysana\nYalnızlık diz boyu\nİkimizden birisi ölü\nAramızda yüz yıl var\nYüz yıl konuşsak mı\nYalnızlık zor şey ama işte\nZor şey sessizliği duymamazlıktan gelmek\nÖlüm gibi bakıyor gözlerin\nSeni masa başına koyuyorum\nSesin çıkmıyor"
    },
    "8": {
        "title": "Gidiciyiz",
        "content": "Sinirlenmeye lüzum yok,\nHepimiz gidiciyiz bu dünyada.\nHayat basitçe yaşanmalı\nSarı bir yaprak gibi günü geldiğinde\nKopabilmeliyiz en güvendiğimiz yerden.\nİnsan olmak bir kusur belki\nHangimiz gururuna yedirebilir\nOnca şeyden sonra üstüne basılmasını\nHem de tanımadığı bir kişi tarafından."
    },
    "9": {
        "title": "Zaman",
        "content": "Bugün annem ölmüş\nBelki de yarın, bilmiyorum\nNasıl da eskiyor seneler\nİnsan kaydını tutmazken\nHiçbir şey gerçek gelmiyor artık\nYaşamadığım zamanların\nHasretini çeker gibiyim\n\nKabuğuna çekilmiş bir yalandan ibaret insanlık\nGün yüzünde kimseden ses çıkmıyor\nVakit akşam oldu mu ölüm vurunca\nSaniyeler başlıyor dönmeye\nAma dakikalar geçmiyor"
    },
    "10": {
        "title": "Sessiz",
        "content": "İçimdeki bu sızı yetmez mi?\nDaha çok satır var sanırdım\nYalnızlığımızı anlatacak\nEbediyetinde bu dünyanın.\n\nÖlümüne uyanan bitki\nHiçbir acı çekmiyor\nAcılar bir tek sana kalmış\nBiz göçebelere değil\n\nElbet sönecek içindeki nefes\nKanının son varisini elinden tutmak isterken\nZaman dediğin nedir ki?\nGençliğini yaşayan ak tanesi"
    },
    "11": {
        "title": "Sedef",
        "content": "Her nisan yağmuru özletir baharı\nOtuz beş yaşta falan da değildi esrarı\nSözüm ona cennet uğruna yaşarken\nİlahiyat kurallarında mı saklıydı diyarı?\n\nSen bir inci ben ise sedef\nBekliyoruz kursağında dünyanın\nBundan böyle denize atılmış her çocuk\nGözleri kapalı birer balık olacak"
    },
    "12": {
        "title": "Müslüm Baba",
        "content": "Müslüm baba\nAnlat hadi be başından geçeni\nOturmuşsun da kafayı çekip\nÇıkmaz yollarda tek başına\n\nHayret sana dönmez bakışlara\nBir hayli tebessümün\nBelki para değil aradığın\nKim bilir nerdeydin nerdesin\n\nYoksa salı mı oldu yine\nBuraya kadarmış sözde dostluk\nNe kaldı ki adımlarından geriye\nAdından başka"
    },
    "13": {
        "title": "Eşik",
        "content": "Farkındayım her şeyin\nNe arkamızda biriken yazılar\nNe de üstümüzdeki tanrı kalır\nTek bir tebessümden geriye\n\nDuymaz mısın sen de\nAnılardan çıkan çocuk çığlıklarını?\nSonunda sınırlarımızı aşacağız galiba\nBir martı güneşin eşiğinde kırılıyor"
    },
    "14": {
        "title": "Karanlık",
        "content": "Hatırlarım mum ışığında\nEtrafı saran yağmur sesini,\nGün olur da insan\nKaranlığa seslenmeli.\n\nYine bir düzlükte bulmuşum kendimi\nHafif adımlar tan vaktinde\nHülyalar gelip gelip geçiyor\nSon mahsülleri toplar gibi\n\nDoruklara ulaşmış anılar karşısında\nBir eski dost gibi eğil\nKaranlıklarda bir sen varsın\nAma hatırladığım yüzle değil"
    },
    "15": {
        "title": "Yol",
        "content": "Bak da gör nereymiş dünyada yerin\nMerhumlar doluşmuş hepsi de çirkin\nEtten sıyrıldı mı beş kuruşluk derin\nHesap gelince halimiz aynı\n\nKimimiz dünyadan gelip geçer\nKimimiz durur tökezler\nBulamazlar yerde arayıp da yolu\nAsıl yol başta biter"
    },
    "16": {
        "title": "Yaz Sabahı",
        "content": "Bir yaz sabahı at kafayı\nAtabildiğin kadar uzaklara\nBir deryayı düşle gönlünde\nBin parça acının akıntısı\nBelki de yağmurun tenle buluştuğu anda\nAğlayacaksın dudaklarında mazinin anısıyla"
    },
    "17": {
        "title": "Çamlıbel",
        "content": "Bacadan çıkan duman\nAdeta havada donup kalmış\nBir nehir güneş gibi\nYükseliyor karlı tepeler arasından\n\nİnci beyazlığındaki düzlükte\nAyakta kalabilmiş son ağaç\nÖnünde uzanan dağlar karşısında\nFark edilmiyor bile"
    },
    "18": {
        "title": "Benlik",
        "content": "Acı ama söylediklerin çok doğru\nBiz hiç özgür olmadık\nBilemedik bugüne değin\nAslında özgür olduğunu\nGökyüzünde uçan kuşun\n\nVe karnını doyurmak için\nOnu her defasında vuran kurşunun\n\nHiçbir telafisi yok\nBensiz geçen günlerin\nTasasız dertsiz bir yarın\nİşte o an güleceksin"
    },
    "19": {
        "title": "Ebabil",
        "content": "Bir güneşim olsun benim de\nSabahı akşam eden\nYa da miyobumu teselli edecek\nEbabiller gökyüzünde\n\nGöz göre göre sevgili olmak\nDudaklar birleşince de\nFarklı adları anmak\n\nYüce dalgalar neye durur\nAşk beni sırılsıklam etmişken\nGeçmişim öksüz bir deniz olmuş\nHer damla bir acı"
    },
    "20": {
        "title": "Papatya",
        "content": "Bir çiçek olmak isterim mesela\nTarlalarda tek başına\nKoparılmaya kızmam ama\nKızlar saçlarına taksın beni\n\nBir çiçek olmak isterim mesela\nGündoğumu gibi sessiz\nVe uzak diyarlar gibi hareketsiz\nNe ben uzanıyım onlara\nNe de fark etsinler beni anında\n\nBir çiçek olmak isterim mesela\nGüneş gözlerimi alırken\nSaçlarım rüzgarla esmeli\nBütün bir dünyaya bağlıyken\nGidecek bir yerim olmamalı"
    },
    "21": {
        "title": "Kara Saat",
        "content": "Bu kara saatin ötesinde\nBir şeyler oluyor gizliden gizliye\nEşsiz diyarları düşleyenler için\nSabahı hazırlıyorlar gerçekliğe\n\nBen de görmek isterim saklananları\nHerkes uyurken ardında\nKara saatlerde\nAy ışığından kaçan\n\nEmin olamam görmedikçe\nMerak etmez misin güneş nasıl doğar\nVe her gece nasıl öldürülür\nAy tarafından\n\nGece ve gündüz birbirini öldürürken\nİnsan beyaz uykusunda"
    },
    "22": {
        "title": "Elveda",
        "content": "Ayakkabıları çıkarmış\nBekliyor ufukta\nYaşam aynı kalsa\nRüyalarım boyunca\nBunu diler durur günden güne\nVe yolculuğa geldi zaman\nGözyaşların sahte olsun istemem\nBu acıklı sonda\nElveda"
    },
    "23": {
        "title": "Ölüm",
        "content": "Hayatım gözlerinden akacak bir gün\nDudağından kopup kollarına düşeceğim\nBenim için dalgalar duracak\nSonrasında sevebilecek miyim seni?\n\nBoş yere kan çanağı gözlerinden\nAkıtma onca yaşı benim için\nAslını bilsen üzülmezsin\nHer şey senin için sevgilim\n\nYansımam akşam karanlığında bir camda\nSeni izliyor olacak amaçsızca\nYaşamım kalbinde saklı kalan bir gizemdi\nŞimdiyse yalnızlık beni ele geçirdi\n\nBekle hemen gitme son kez bakayım sana\nAşkın beni ayakta tutacaksa sevme beni asla"
    },
    "24": {
        "title": "Küskün",
        "content": "Sevgi dolu bakışların arkamda\nHayata küsüyorum\nGeçmiş olacak yaşadıklarımız\nBazen kokunu alıyorum\nSeverim belki diye her nefeste\nYapayalnız ağlıyorum\nBeni bu hallere getiren\nAşkı kınıyorum"
    },
    "25": {
        "title": "Bir Sonbahar",
        "content": "Son olmuş sonbahar\nArtık çürümüş bir ağacı elledim\nTattığım dudakların yankılandı aklımda\nKupkuru ve soyulmuş dudaklar\n\nBaktım durdum maziye\nYine kendimi buldum\nYıkılan binalar altında\nCan verdi gençliğim"
    },
    "26": {
        "title": "Sanrı",
        "content": "Bir bildiğim var ki benim\nYalnız kalmamak adına\nÇok şey yapmışlığım olmuştur\nBir çift yürek kopardım içimden\nHadi olsun da, ölüm altında\nBir kez yaşasın\n\nTapılmayı beklerken gece saatlerinde\nBakın ilk kez şahit oldum\nCaiz olan yürekmiş verdiğim\nKardeş kanına bulanınca topraklar\n\nŞimdi hiç olmadığı kadar\nGazap ateşinde yanmaya mahkum\nBambaşka olanları\nParmak uçlarıma dayandırıyorum\n\nŞakaklarımdan akan saç tanelerine de\nBakacak olursak\nYapılan her yanlışa\nYas tutuyorum\n\nGerçek şu ki\nGüneşi gözlerime\nYaprakları saçlarıma benzetecek\nTopluluktan da medet ummak\nAptallık olurdu\n\nHakikat\nGökyüzünden düşen gözyaşlarımdadır"
    },
    "27": {
        "title": "Nazire",
        "content": "Dudaklarına hasret bu dünya senden gari\nBuruk bir acıdır ismini tekrarlamak bile\n\nMühr-ü Nübüvvet elemden dökülen kanlar\nGözlerinden esirgenmiş kısır topraklara bile\n\nSanma ki ruhum hoş bir saadet içindedir\nİnandıramaz cihana mest-i nazım bile\n\nÖyle bir ah çekeyim ki ta derinden\nSızlasın aşkı tatmamış bile\n\nBeyhude bir hayal ızdıraplar ey Neşati\nFani güzele baki aşkı anlatamazsın bile"
    },
    "28": {
        "title": "Resim",
        "content": "Gökyüzü sanarak düştüm\nSaçlarına yansıyan yıldızlardan\nYıllar uzamışken buraya kadar\nEllerimi tutman niçin gerçek gelmiyor artık\n\nGün gelir de\nCevap veremezsem bakışlarına\nAnlaman gerek\nYorulmuş gözler yerinde değil artık\n\nGecenin karanlığında\nResmini elime alıp bakıyorsam\nBir başkası gelir de\nSeni içinde yaşatır diyedir"
    },
    "29": {
        "title": "Hayat",
        "content": "Hayat bitmek bilmez\nSonunda yıpratır herkesi\nKimi senelerce bir yalanı yaşar\nKimininse yalandan ibaret hikayesi\n\nHayat dediğin tek kişilik bir düello\nFazla söze gerek yok zaten\nYa yen ya da yenil\nÖlüm bile bu kadar gaddar\nBu kadar sensiz değil\n\nBir sen kaldın işte rüyalarda\nAdın yazılı yalnızlık sahnesi\nSenin günlerin sahipsiz, bambaşka\nBenimkilerse pazartesi."
    },
    "30": {
        "title": "İnsan I",
        "content": "Gelecek günler çoktan geçti üstümüzden,\nGeçmişimize yazgın birer insan kaldık.\nAnlaşmamak elde değil el kadar mesafede\nMesafeler işte, birbirini katlediyor.\nAramızda desen silinmeyen yazılardan duvarlar,\nSen, ben; biz etmiyor.\n\nSırt sırta verdiğimiz anlar birbirimizi tanımasak da\nUtancımız şekilden şekle giriyor.\nÖlümüne korkuyoruz kendimizden;\nÖlümün içine doğmuş bir ifade\nVeya ifadenin taktığı maskeyiz."
    },
    "31": {
        "title": "İnsan II",
        "content": "Düşünsene beyaz çarşaflar altında\nGünahlarımıza soyunuyoruz\nDiğer herkesi boşver, yalnız ikimiz varız\nÇelimsizce titriyoruz içimizdekilere karşın.\nBelki dudakların kapalı\nBir adın yok hayatta\nYine de kulaklarımdan eksilmiyor ağlayışların\n\nGeçmişin kaydını tutan kim?\nİhanetin bile acısı bir gün sürüyor tende\nNe kadar derin olursa olsun, yara bu\nİçine kapanmayı biliyor\nİnsana hiçbir şey koymuyor maalesef\nFırsat buldu mu\nArkasını dönüp gidiyor\n\nSusuyorsun şimdi,\nYüzün beş para etmez halde, bıkkın\nKim bilir\nBir sonraki nefesin nerde atacak\nKalbin nerde sönecek\nÖlmeyi bekleyeceksin usulca\n\nBense işte hep çocuk kalmışım\nİlk günkü gibi aptal\nKoynuna her yattığımda sana\nAnne diyorum."
    },
    "32": {
        "title": "Yalnız",
        "content": "Yalanmışız, gerçek değilmişiz\nOnca keder boşunaymış hep\nNeydi öyle her gece kin kusmak dertlerden\nElimizde boş kalan siyah poşetlere\nHatırla ki şehri aynıydı günlerimizin\nİki kadeh içinde dolup dolup bittik\nNe bir damla fazla, ne de azdı hayatımız\nKafamız berrakken kendimizden\nİki adım öteye taşamadık\nBuğuluydu camlar, uzaktı gökyüzü\nAyaklarımızı olmayan yolların tozu sardı\nYıllar bile eskidi, ben yalnız seni aradım\nSen de kanmadın sözlere\nMasadan sandalyeler eksildi\nSayımız bire bir kaldı"
    },
    "33": {
        "title": "Acılar",
        "content": "Acıların elle tutulur bir yanı olsaydı..\nHerkes kendi kalbindekileri eline alıp sıkıca sıksaydı..\nTek bir çırpıda boğup öldürebilseydi..\nBir adı olmasaydı mâzinin..\nAklımıza yaşayamadıklarımızın\nanısı gelmeseydi böyle anlarda..\nDokunmaya muhtaç olduğumuz teni\nbambaşka vücutlarda aramasaydık..\nYalnızlığımızın baş rolünde\nyoktan yere o kokuyu duyup\nonu görmeseydik aklımızda..\nBaşkalarına baktığımızda o gözlerden\nbizi izlediğini düşünmeseydik..\nO soğuk gecede ısınan yanımız hiç\nsoğumadan yanmaya devam etmeseydi..\nVe her defasında kendimizden ödün vererek\nbaşkalarını mutlu etme gayesine girişmeseydik..\nUzattığımız her elin ulaştığı bir yer..\nBir sahibi olsaydı..\nGördüğümüz tek bir yüz\nYüzümüzden akan tek bir gözyaşı\nBakınca istemsizce gülümsediğimiz\nTek bir kişi olsaydı..\nHele sonumuz en başından belli olsaydı..\nHiçbir şey olmamışçasına sessizce\nayrılabilseydik bu dünyadan..\nve yok edilebilseydi gelecek günlerin acısı..\nİşte bu şiire hiç gerek kalmazdı."
    },
    "34": {
        "title": "Umut",
        "content": "Bazen,\nAklımın doruklarında yankılanan\nİnsan olmanın o derin,\nhazin soluğunu duyar gibi oluyorum.\nBaşkaları adına utanıyor,\nbaşkaları adına üzülüyor,\nbaşka adları seviyorum.\n\nDuygularımızca yeniliyoruz her gün,\nİnsan olmak bu işte,\nYalnızlığımızı başkalarına bulaştırmak için\nBirinden diğerine amansızca koşuşumuz.\n\nUmut, tanıdıklarımızın en tehlikelisi belki,\nHatırlamayacağımız günlerin heyecanını yaşatıp\nOlmadık yerde onun kokusuyla beynimizi deşiyor.\nSaçmalıklardan türettiğimiz dertlere,\nYürüdüğümüz yollar yetmiyor.\n\nGünlerdir,\nİnsan olmanın o derin,\nhazin soluğunu duyar gibi oluyorum.\nBazen kendi ağzımdan,\nBazense kendi ağzımdan."
    },
    "35": {
        "title": "Anne",
        "content": "Ne güzeldi yaşamak bir bütün gibi,\nAynı sıcaklığı paylaşmak tek vücutta.\nNe gecem vardı ne de gündüzüm\nBildiğim tek güneş sendin aslında.\nAylar geçti bir ses çıkartmadım\nBenim kulağım ne desen sendeydi\nFazla tekmelemiş olmalıyım, kızmışlar\nGün geldi ayırdılar bizi anne\n\nBir tokatla gerçeği yüzüme vurdular;\nSeninkinden çok farklı,\nTanımadığım adlar zikrettim.\nBenim karnım toktu sevginle, yine de;\nAnne yüzü görmemiş topraklardan\nAkmayan mecralara susattılar\nNe verdilerse ağzıma, kusturdular\nGün geldi ayırdılar bizi anne\n\nDünyanın neresinde hiç bilmediğim\nYeni yollar gördüm haritama sığmadı.\nTarif et dediler; senin yanın dedim,\nHer dört duvar adına ev koymuşlar.\nSen gidince tüm varlığım sana hasret\nYastığını koklaya koklaya uyudum\nYapayalnız bekledim akşam gelmeni;\nGün geldi ayırdılar bizi anne\n\nBelki doğmak ölüme en yakın andı\nGökyüzünü görsem de uzanamadım\nSeneler aktı gözlerimden\nZamanın akışına uymayan tek şey kandı\nBense işte hep çocuk kalmışım\nİlk günkü gibi saf\nKoynuna her yattığımda sana\nAnne diyorum."
    },
    "36": {
        "title": "Mavi",
        "content": "Bugün günlerden mavi\nGökyüzü mavi, deniz mavi\nHerkes, her şey mavi...\nMavilikler içine bırakıyorum kendimi\nKüçükken esip giden rüzgarlar\nDinleyin geri geliyor\n\nSen bile buradasın şimdi\nSenin yerinde zaman\nbir on sene kadar duruyor\nDurduğun yerde şimdi\nÇocukluğun kayboluyor\nYüzünü çevirip bi bak bana\nGözlerinde ilk günkü masumluğun\nEllerin hafifçe yosun kokulu\n\nBenimkilerse gecenin karanlığına\nYakılmış bir sigara gibi sessiz\nRakı kokulu\n\nBugün günlerden mavi\nHatırlamak hasretten beter\nYok olma kaygısıyla insan,\nGeçmiş günlere sığınıyor ama;\nYıllar önceki ben,\nBeni hatırlamıyor.\n\nMadem giden kimse geri dönmüyor\nAnılara hapsediyorum yıllarımı\nZamanın çeteleleri kalbime kazılı\nBir yalnız iki yalnız derken\nİnsan dört duvarın yankısını\nhiç kendi ıslığında duyar mı?\n\nMavi,\nEn güzel tablolar için bir dert sadece\nBin farklı tonda yatar acısı eski günlerin\nDalgalara özlem içinde baksam\nAklımı dönmeyecek yerlere kondursam\nDenize meydan okur mu yine gözlerin?\n\nBugün günlerden mavi\nBelki de koyulaşır ama yarın tüm renkler\nBir tek adımız kalır çelenklerde\nÇocukluğumuz kaybolur renklerde…"
    },
    "37": {
        "title": "Kızıl",
        "content": "Şu geçen üç günde tanıdım seni\nBil ki unutmaya değersin.\nAynı yolda rastlamadan geçiyor,\nİki hayat kaçırıyoruz birbirinden habersiz\nKazananlar değişmez, aynı\nKaybedenlerse hep biziz\n\nBunu bilmek işine gelmez ama;\nher gidişin bir gidişi vardır\nİnsan gittikçe daha da\nUzaklaşabilir sevdiğinden\n\nHayat bir maraton belki gözünde\nyönün devamlı bitişe doğru\nBenimse yolum çizgisiz\nAma yönüm şaşmaz\nYa başlangıca ya denize doğru"
    },
    "38": {
        "title": "Hatır",
        "content": "Büyümesi bir kişinin\n\tgözlerinin önünde\nAslında hiçbir zaman\n\tbüyümemesi demektir\nYıllar bile geçse ne zaman ona baksan\nAklında hep ilk günkü hali canlanır\n\nBuna karşın sen de yaşlanmazsın\nAnılar kronolojik değildir çünkü\nEn çok yer tutan, ilk hatırlanır\nDünyada tutunacak yeri olmasa bile\n\nKim ölmüş bu dünyada\n\thatırlamaktan?\nHele unutulanlar hala\n\tnefes alıyorken."
    },
    "39": {
        "title": "Ölü Adam I",
        "content": "Bir adam tanıdım aslında ölüydü\nYalandan yaşıyordu kendisine sezdirmeden\nKimse söylememişti ona öldüğünü.\n\nEmanet gibi tutardı ellerini\nTaştan çiçek yontmaya çalıştığı zamanlar\nHem de bütün bir dünyaya inat\nGerçeğinkinden daha narin olurdu yapraklar\n\nHep aklında bir soru vardı ama\nKime soracağını bilemezdi\nCevaplar aradı çiçeklere bakarak\nçiçek sandı kimi zaman kendini\nCevaplar aradı güneşe bakarak\ngüneş sandı kimi zaman kendini\nSu birikintisinde bir canlılık vardı\nKendini aradı yansımaya bakarak\nkendi sandı kimi zaman kendini\nHiç bilemedi işte böyle;\nKimdi, nereden geldi?\n\nÖdü kopuyordu adeta ölmekten\nO adam aslında ölüydü\nKendini aradı hep;\ndışarlarda, uzaklarda\nKendini bulsa hikaye biterdi..\nKüçük bir ana hapsolmuştu sadece\nNefes almayı yaşamak sanacak kadar\nKüçük, küçücük bir zaman dışında\nbütün zamanlar ölüydü."
    },
    "40": {
        "title": "Ölü Adam II",
        "content": "Bir adam tanıdım aslında ölüydü\nYalandan yaşıyordu kendisine sezdirmeden\nKimse söylememişti ona öldüğünü\n\nHem de her gün dirilmesine karşın\nÖlümden korkarak eskitiyordu hayatı\nGökyüzünün kızıl şeridinden kaçarak\nGecenin karanlığına sığınıyordu\nSaklamak için hatalarını\n\nBelki bir anlığına unutur sandı kalbi\nHiç anımsamadığı çift kişilik rüyaları\nİçten içe eksikti bu kesin\nGeçmişin yükünü kimde bıraktı\nKendi de bilmez\n\nSolmuş gözlerle baktığı gibi dünyaya\nDünya da ona bakar oldu acıyarak\nO zaman anladı, o adam kimdi\nO adam aslında ölüydü\nBunu anladığı an\nKüçük bir ana hapsolmuştu sadece\nKalbin atmamasını ölmek sanacak kadar\nKüçük, küçücük bir zaman dışında\nbütün zamanlar yaşadı."
    },
    "41": {
        "title": "Baba",
        "content": "Yeni doğmuş bir bebek kadar\ngünahkar değilsin gözümde\nN'olur affet beni\nİster yıllar geçsin\nSayfalar eksilsin takvimlerimizden\nHele ki bütün umutlarım\nkesilmiş olsun hayattan\nYalnız başımı yaslayayım göğsüne\nBana şiirler oku eskisi gibi\nSaatler boyu kazıyım düşlerime sesini\nDüşünde gözleriminse, gözyaşı olsun"
    },
    "42": {
        "title": "Yarım Adam",
        "content": "Ben yarım kalmış bir adamım\nAnılarda, yapayaln"
    },
    "43": {
        "title": "Veda",
        "content": "Bir veda çok mu gelir yüreğine tanrım\nNe olurdu birbirini sevse tüm canlılar\nBütün kudretine karşın yine de yalnızsın tanrım\nSenin de bir kere olsun öpülmeye ihtiyacın var\n\nBütün günahlarımız karşında işte\nBakmayan ama\ngören gözlerinle yargıladığın kadarız\nÖfkeyle uzaklaşan kalplere duyurulur\nSana veda edemeyiz ki tanrım\nBütün sözler yarım kalır"
    },
    "44": {
        "title": "Ayça",
        "content": "Kimsenin aklına gelmez\ngünışığında parlamak,\nHem de bir kızın gözleri içinde.\n\nYıllar alıştırmıştır,\nKokusunu alamazsın dudakların,\niçinden yalnız öpmek gelir.\n\nAlınmazsan söyleyeyim,\nBeşeri bir hayvansın,\nen yapayından.\n\nDürtülerin var sanırsın,\nsana karşı koyan.\nAma esasında kendine yenilirsin,\nbazen de kendin sana.\n\nEn büyük mücadelendir sanki\nAyrılık döşeğinde\nBir kızın kafasına girmek,\nyaşayabilmek için sadece.\n\nEllerinde kanla çıkarsın mezardan ama\nKimsenin aklına gelmez\nYaşarken yaşamak,\nEn doğrusu buysa bari,\nyazsınlar bir kenara\nher geçen günün\ngölgesi altında üşüdük diye\nBiz de yaşayarak öldük."
    },
    "45": {
        "title": "Bencil",
        "content": "Öyle bakma canım;\nSana ayrılan bir mutluluk yok\nBaşkalarının gülümsemelerinde\nHayatın buna bağlı değil mi?\nÇok belli ediyorsun.\n\nBelki şöyle iki saniye karşıma geçsen\nTüm hayatını anlatabilirim sana\nGüzel bir masal tarzı dinlersin\nCanın sıkılır ama bayat gerçeklerden\nKelimeler arasına sıkışıp kalırsın\n\nSormadan edemiyorum bunu;\nAcaba ayı hiç sabah vakti\nGörüp de şaşırmış mısındır?\nYa da düşüncelerinle baş başa kalmaktan\nKorkmuş musundur hiç,\nGece vakti kalem elinde\nHem de tam yazmaya yeltenirken\nMürekkep kalmazken?\n\nHerkesin rolleri belli,\nKendininkini belki hiç\nBilemeyeceksin,\nKaçamayacaksın da ama\nBaşka zamanlarla başka dünyalara\n\nBeni sorma hiç,\nİki bira söylediğim kadar\nYalnızım kendime\nSen çok bilmezsin bunu\nAit değildir dünyana\n\nÖyle bakma canım;\nSana ayrılan günler yok\nBaşkalarının geçmişlerinde.\nKendine çizdiğin duvarlar ardına\nDevam et, saklan\nİyi edersin."
    },
    "46": {
        "title": "Bırak Kalemi",
        "content": "Bırak kalemi, yazma göğe, yıldızlara\nYağlanmamış kalplerin gıcırtısı aldatmasın seni\nSevdanın çarkları soğumuştur şimdi,\nhem de baştan aşağı paslı\nGözlerin sevince güler ama sonrasında hep yaslı\n\nBilmezden gelir gibi yürürsün\nOlduğun yerden uzaklaşmamak kaydıyla\nYerin üstü hep ayağının altı\nUnuttun mu yoksa?\nNasıl tok tutar boş tabaklarla zamansız bir kahvaltı\nYa da vidası tutmaz çekmecelerde\nYayılışıyla o naftalinli kokuların sancısı\nOysa zamanın tek bir kusuru var ki\nIpıslak yüreklerde acının yancısı\n\nNe zaman başladın peki ya yaşamaya\nKüçükken cevapların varsa da soruyu bulamamışsın\nŞimdi fayda etmez aklının ermesi\nArtık hiçbir şey ve hiç kimse çift değil\nFakat merak etme yan yana oturabiliriz akşam yemeğinde\nTek tabutta iki vücut buluşana değin\n\nBırak kalemi, yazma göğe, yıldızlara\nDolanmasın mahrem sözlerimiz\nÖksüz kalplerde ağızdan ağıza\nNe olmuş yani sen de şiir yazıyorsan sabahlara kadar\nKendini bilmez şairler yazdıklarını hep kızlara adar..."
    },
    "47": {
        "title": "Yetişkin",
        "content": "Kimsesiz bir çocukluk\nYatağının başucunda boş evin tek yalnızı\nÇekmecesindeki oyuncaklarla oynamasına bi çare\nKendi kurduğu oyunlardan kovulması\nOysa oyuncaklar yaşlarını bilmez\nVe de olgunlaşmazlar zamanla\nAncak solmakta olur renkleriyle\nYüzlerdeki değişmez ifadeler\n\nAbim olsun da istemedim hiç\nTanımadığım amcalar, yengelerle büyüdüm\nSeneler boyu tek bir kelime duymadan\nHangi birine sorsanız uzaktan yakınımdılar ama\nUyuyana kadar başucumda kimse durmadan\n\nNe güzel olurdu oysa\nÖğretmeselerdi bir maarifetmiş gibi\nKimmiş o dillerden düşmez Ayşe\nVe top tutmaktaki Ali\nBüyüyünce ben de öğrendim adam akıllı\nYetişkinler gibi kin tutmayı, yalan söylemeyi\nBir iplik ardında eskitmek seneleri\nAlındığı unutulmuş ceketlerde\nFarkına varılmamış sökükler gibi\n\nArtık kalemler kırıldı\nİdamım kesinleşmiş\nÇocuğu boğ diyorlar kendi ellerinle\nÇocuk güler gibi ağlıyor\nHatırladıkça dizine bakıp sokaklarda düştüğü yerleri\nUnutmasını söylüyorum geçmişi\nGüler gibi ağlıyor çocuk\nVe ben eski günleri anıyorum\nSükûneti mühürlüyor ama son bir sözle, aşıyor bendimi:\n\t\"Herkes rahatça ayrılabilirdi sanki,\n\t\tinsan ölümü bir kez yendi mi.\""
    },
    "48": {
        "title": "Bir Varmış Bir Yokmuş",
        "content": "Yürüyüp de sonunu getiremediğimiz\no sahilin başlangıcını kimse sormadı\nHerkes çünkü ortasında başlamıştı\nŞimdi anlıyorum ne kadar masum olduğunu kalbin\nÇünkü o görmeden, duymadan, tatmadan bağlanır\nAşkın sarhoş edici sıcaklığına\nVe bırakamaz bu yüzden\nZaten başında kabul saymadığı o devin varlığını.\n\nBazıları fabllara inanır\nEşekler konuşur insan diliyle eşek gibi\nDiğerleri de peri masallarına inanır\nİnkar yok biz de inanmıştık\nKötü başlayan bir hikayenin güzel biteceğine\nHikayemizin bir peri masalı olacağına\n\nGeceleri yağmur yağacaktı herkes evdeyken\nCamlarda hep bir ağızdan damlaların senfoni,\nGündüzleriyse güneş doğacaktı,\nVe hiç batmadan bir kez daha doğacaktı,\nVe bir kez daha kendi gölgesini aldatarak\nNe olduysa olması gerekti\nÇocuklar mucizelere inanmasın diye\nBütün sayfaları yırtıp attım.\n\nŞimdi gözlerin denize meydan okusa kim yazar?\nHiç bir sahilin sonuna yürüyüp de ulaştık mı?\nYa da bellemiş miydik ayın gökyüzünde yükselişini,\nGözümüzden yaşlar akarken?\n\nHiçbir önemi yok artık\nÇiçekler açmıyor diye onları sulamıyorum,\nEski günleri arasam da gelecekte bulamıyorum,\nAşkın bir dönemi yok artık\nHepsi hatıralar ve acı.\n\nAma yine de hatırlamaya mahkumum\nYüzüm unutsa bile yüzünü\nEllerim asla unutmayacak;\nDokunduğu her tende yaratmaya çalışacak\nMermeri elleriyle yontan bir heykeltıraş gibi,\n\thüzünü."
    },
    "49": {
        "title": "Uzakta",
        "content": "Makinelerden uzakta,\nTaşıt seslerinden, bağırışlardan,\nÇağrışlardan kalp atışlarını,\nEpey uzakta;\nUzandım bir bankın,\nGeldiği yerlere sessizce hasretine.\nBulutları izledim güneşin batışına karşın\nHep bir yokuşa sürme istediğinden olsa gerek\nBir an için unuttum korkusunu, o uzun dönüşün."
    },
    "50": {
        "title": "Gece Yürüyüşleri",
        "content": "Rüyalardan bir parça çaldım,\nNehirlere bezeyip\nDeniz yaptım, ufuğa uzana değin.\nEfsunlu diyarların süsünü kondurdum\nGeceleyin denizden çıkmış ağaçlara\nVe tavşanları kovaladım karanlıklar içinden\nGerçekliğin çizgisine hoplayıvermiş.\n\nBelki gerçek değil de\nYürü yürü en sonunda\nEn baştaki rüyaya uyandık;\nSen masal, ben su değneği\nSabahlara kadar\nSen beni düşle, ben seni."
    },
    "51": {
        "title": "Garip",
        "content": "Bir kız takdim eder dudaklarıyla cenneti;\nSaklı kalmış cehennemler arasından,\nSense durmadan düşünürsün;\nBir ihtimal, gündüz gözüyle görünen ayın\nAy olmadığını."
    },
    "52": {
        "title": "Gözlem",
        "content": "Yalnız açan çiçeklere tepeden bakarken\nUnutma sen de yalnızsındır,\nVe aceleyle açamazsın bir türlü\nSahip olmadığın yaprakları,\nÜstünden birinin gözleri altında."
    },
    "53": {
        "title": "21. Yüzyıl Tragedyası",
        "content": "Ne açlıktır derdi onun\nNe de eline alıp dokunamadığı toprak\nKısılmış gözlerle bakar gökyüzüne\nVe sanki kaymayan yıldızlardan iğrenircesine\nGözlerini ovalar, ağlayarak\n\nHakkı tabi ama insan olmak, insan olmadan hem de\nKaybolması gibi yedi milyar kişinin\nTek bir kişi içinde\nBurda ilahi adalet ne arar, haydi git duyur\nGelip toplansınlar eğri büğrü bir top üstüne\nSöyle onlara ki en kötüler, en günahkarlar bile\nGece yataklarında cehennemlerde yanışı düşünmeden\nVicdanları hür uyur\n\nBir utanç kaleminden çıkmış gibi bu dünya\nKahramanların kanla yazılı hikayeleri bile ortadan yırtılır\nHayattan geriye gerçi kahramanlar da kalmaz\nHerkes daha bir iyi, daha bir asil görünür burda ama\nHer yansımaya düşecek ayna bulunmaz\n\nElinde bir kova suyla ne yapacaksın\nSakın onu alıp da yerlere dökeyim deme\nÇiçek sulandıkça hapsolur çünkü bulunduğu yere\nSen ise hapsoldukça sulanırsın\n\nHer şeye sıra gelir, yeter ki bekle\nÖlmeye bile izin var, hiç doğmamışsan eğer\nFakat sen de seviyorsan diğer herkes gibi çiçekleri\nHiçbir anlam ifade etmez solması dalındaki gülün\nVe konması on yıllar sonra\nBir garibanın naaşı üstüne\n\nNe açlıktır derdi onun\nNe de doğumdan beri hasret kalması toprağa\nBelki tekrarı bile oynanır gelecek yüzyıllarda\nEn güçlümüz, en yiğidimiz bile\nKırık bir toka karşısında ağlayakalır\nÜç beş cümle, yahut bir isim bile etmez bin yıl süren yası\nAlın size işte yirmibirinci yüzyıl tragedyası."
    },
    "54": {
        "title": "Anı",
        "content": "Günden güne kayboluyor\nEn sıcak kucaklaşmalarımız bile\ntatsız gözyaşlarıyla sıyrılmak niye ?\n\ngünden güne kayboluyor\neskiye dair birkaç hatıra\nöyleyse yarını anmak niye ?\n\ninsan ne de hızlı yabancılaşıyor kendine\nkimse geçmişi aratmıyor bu denli\nsenin gözlerindeki hatıra niye ?\n\nne kadar uğraşsam da\nsığdıramıyorum koca bir hayatı\ntek bir kareye\nânı fotoğraftan değil de\nfotoğrafın içinden hatırlayayım diye"
    },
    "55": {
        "title": "Beraberdik",
        "content": "Beraberdik biz;\n\tbu denizin,\n\t\tbu can çekişen tenin ötesinde.\nYıllar biriktirecektik daha.\n\nBiz beraberdik, yüzyıllar önce belki;\nkendimi bununla avutuyorum,\nsen pek hatırlamazsın\nküçük bir çınarın\n\tdaha ufak, açılmamış\n\t\tümitli kollarında\n\t\t\tyan yana\n\nBelki de bin yıllar önce\n\taynı toz bulutundan yoğrulan\n\t\tiki yıldız gibi\n\t\t\tbirbirimizin gözlerine baktık ve\n\t\t\t\tparladık.\n\nKıskançlığın tuttu bazen,\ndelice parlayan ateşin\nyumuşaklığına tutulup tutuştun.\n\nBeraberdik biz;\nberaber olabiliriz yine\n\tyeter ki sevdayı yıllara dökmeyelim\nbende hasret yapıyor."
    },
    "56": {
        "title": "Mitos",
        "content": "Suda bir yansıma var\nAğacı andıran\nAğaç değil\n\nGökyüzünde bir ışıma var\nGüneşi andıran\nGüneş değil\n\nNe arkamızda attığımız adımlar bizden\nNe de şuracıkta atan kalbimiz\nBir geçmişimiz kaldı eksilmeyen elimizden\nOnu da anmaya dayanmaz halimiz\n\nBir suçlu gibi dönüyorum şimdi\no birlikte oturduğumuz banka\nAklından hiç geçer mi\nNasıl da katletmiştik beni\nUmut vaat eden, ipince sözlerle\n\tboğarak\nGeride kalbim tortulu, içilmeyen\nBir şarap şişesinin dibi gibi\nOnu da fırlattık gitti\n\nHavada bir koku var\nGülü andıran\nGül değil\n\nGülün yaprağında bir doku var\nTenini andıran\nTenin değil\n\nNe kalpten söylenen sözler içten\nNe de içten söylenen sözler kalpten\nBir yarınımız var yoğrulmuş hiçten\nOna da yaklaştıkça uzak görünür hepten\n\nGözlerim bozuk, yeni anlıyorum\nYaklaşan insan silüetleri uzaklaşıyor aslında\nVe ben hiç dinlemediğimiz şarkılara\nbir kez daha başlıyorum\nbitirmek'çün bu şiiri\nYazılanlar küçük bir ânı bile geri getirmese de\nArtık gülesim geliyor okuyunca o nâmeyi:\n\t\"Çorak kalplerde ithâl aşklar yeşermez ki\""
    },
    "57": {
        "title": "Esinti",
        "content": "Dudağımı ısıran dertler\nAklımı çelen bir gece\nBaşladım yine seni gökyüzünde\nYıldızlarla birleştirmeye\n\nGündüzler aldatmaca\nGeceler gözlerimi örten bir iftira\nRüzgar niye hep daha bir sert\ndaha bir sert esiyor ?\n\nİpin ucu kaçık\nİçimde ölümü kucaklayan bir sapık\nKim demiş başlamadan bitmez\ndiye hiçbir şey\nO lafı diyenin ağzına sokacağım"
    },
    "58": {
        "title": "Bayram",
        "content": "Bugün bayram, neyi kutluyoruz ?\nSefalet içinde geçmesini mi\ngünlerin\nBirbirine dolaşıp da ayrışmayan\nKarmaşasında yünlerin.\n\nSanki, okuduğum, o mutlu sonla\nbiten hikayeler\nBir yerlerde devam ediyor\nve vahşice noktalanıyorlar\nsatır sonlarına doğru,\nsayfalar yetmezken."
    },
    "59": {
        "title": "Prenses",
        "content": "Prenses uykusunda\ndüşlüyor bir nehrin\nhareketsiz akan kollarını\nyüzeyinde görüyor çökmüş yüzünü\nbir ad koyamıyor kendine\n\nbiliyor ki yalan her şey\nseviyor bu yalanı\ntutamadığı hayal dokusuyla\nmasallar anlatıyor\nve dinliyor kendi ağzından\n\nnasılsa geçip gidecek\nbir gün her şey\nyatıyor usulca su yatağına\noluyor gökyüzünün aynası\nbekliyor ölmeyi\nprenses uykusunda"
    },
    "60": {
        "title": "Günsüz",
        "content": "Bir gün bakmışım olmuşum\nbir gün bakamadan ölmüşüm\no tatlılığına avuçlarımdaki suyun\nve yitiremeden kendimi içlerinde\n\nBir gün acının içine doğmuş\nbir gün ben doğurmuşum acıyı\nyaşamak pahasına da olsa\nne bilirim ki ben\nödünç aldığım hayatla\ntanımadıklarıma can veriyorum\n\nBir gün tüm insanlığı suçluyorum\nbir gün ben tüm insanlıktan da suçluyum\nanlıyorum ki esas kabahat\nsuçluların yanında\nen masum olanda\n\nVe bazen\ntüm günlerin ötesine uzanıp\nher şeye yine\nen geriden başlıyorum\n\nVakti, seyri\nolmayan yolculuklara çıkıp\nen başında nerdeydim\nunutuyorum\n\nMadem gelen tüm günler\nbir gün elbet geri dönecek\nbu işe benden başka kim\n“dalgasına” diyecek ?"
    },
    "61": {
        "title": "Gizem",
        "content": "iyice yumabilmelisin gözünü\ntekrar açmak derdinse eğer\nkalbini de sezmelisin yanındakinin\nhele böyle akşamlarda\nyanında değilken.\n\nnefret duyuyorsun hayata karşı\nbak bu güzel\nama günler bir şey getirmedi\nhiçbir şey de götürmeyecek senden.\n\ngöğe aitsin aslında\narka yüzünü görmesen bile,\nsenden saklananlar\nsaklanmaya devam edecek\nta ki sen onları buluncaya dek."
    },
    "62": {
        "title": "Arzuhal",
        "content": "tüm keyfine vardığım şeyler\nbir bir eksildi ellerimden\neksildi değil mi?\n\nhep korktum elimde tükenmezi tutmaktan\nbelki sonra silmem gerekir diye\noysa söylediğim hiçbir sözü\ngeri de alamadım zaten\ntükettim zamanla tüm kelimeleri\nbende bir şey kalmadı,\nsessizliği de paylaşamıyorum ki\nneyi arzuluyorum,\n\tbiri bana göstersin\n\t\tgerekirse elde etmek için\n\t\t\töleceğim şeyi."
    },
    "63": {
        "title": "İsimsiz 2",
        "content": "yavaşça sürüklüyordum kendimi\nkaranlık boğuyordu\ndefalarca bendimi\nson adımı atmak bedeldi\nher şeye\ndeğilse de çöküp ağlamalıydım\nbir köşeye\n\ney deniz sürükle beni uzaklara\nkaybolmak istiyorum derinliğinde\nört üstünü geride bıraktığım\ntüm adımların\nkaybolmak istiyor işte\nbenimle birlikte\ntüm yarınların\n\nağaç kabuğundan oydum ufak kalbini\natmaya başladı avuçlarımın içinde\nnarin, sıcak ve kırmızı\ninadı ardına attı avucumda sıktıkça onu\nbelki de hatırlattı bana\nhala insan oluşumu"
    },
    "64": {
        "title": "İsimsiz 3",
        "content": "eski şarkıların tadı\nneden bu kadar\ngüzel geliyor\nondan da\neski kulaklara\n\nve benim burda\nbakamamam gözlerinin içine,\nduyamamam dudaklarından\nçıkan hayat ıslığını\nsırf benim değil\ntüm insanlığın ayıbı."
    },
    "65": {
        "title": "İsimsiz 10",
        "content": "eskiden ne güzeldi hayat\n\tdenize baktıkça sürüklerdi beni hayat\nderinlerde bilmediğim bir ses\n\tbenden çok önce bana seslenmişti\n\nher gece yaşamı unutmaya çalışarak uyukluyorum\n\tdüşlerde hayat buluyorum ama\nhiçbir kaçarı yok kendimden"
    },
    "66": {
        "title": "İsimsiz 11",
        "content": "madem geçmiş günler özlenecek\nşimdiden duyuyorum bu anın hüznünü\nönümdeki dakikaları tekrar yaşamak için\ntek arzusu ruhumun\nbir öleyim de kurtuluveriyim diyor"
    },
    "67": {
        "title": "İsimsiz 12",
        "content": "Senin benim olma ihtimalini seviyorum\nSana ulaşmak en imkansız olduğu anda\nFotoğraflarına bakıp da uyuyamadığım geceler gibi\nEllerin ellerimde kayboluyor,\nOlsun…\n\nSana tutunmak gerektiğinde dönebilecek\nanılar varsa\nvarsın tüm gelecekler yok olsun\nkalalım sevdamızla baş başa"
    },
    "68": {
        "title": "İsimsiz 13",
        "content": "O çocuk da bizim gibi\nTeknelerle yarışır, güneşi batırır, çevikti\nBir Eylül rüzgarında, aldı başını gitti.\n\nÇekti maziyi gözler önüne\nişledi günleri peşisıra\ndöndü muhakkak o büyük devin\nşimdi yenildiği asıra\nO çocuğun da bizim gibi\nyalnızlıktı en büyük sorunu\nBir Eylül rüzgarında, aldı başını gitti."
    },
    "69": {
        "title": "İsimsiz 14",
        "content": "Ölümü düşünerek uyuduğun her gece\nyaşamı dert ederek uyanıyorsun\nyaşamla baş başa uyuduğun bir gece\n\tbakmışsın\n\t\tölerek uyanıyorsun"
    },
    "70": {
        "title": "İsimsiz 16",
        "content": "Bak diyorsun:\n\"uçan bulutların üstümüzde yeri yok ki,\n\tne pembe ne de mavi bu\n\tdenizler\n\t\tama senin gözlerin ela,\n\t\tbu dünya, bu gökyüzü\n\t\t\tkimlere kala\"\n\nhakkın var,\nama en önemlisi dediklerinin,\n\tbende sonsuz bir utanma uyandıran\n\t\tsımsıkı sarıldığında\n\t\t\tkulağıma fısıldadığın,\n\t\t\t\t\"gitme\" deyişin.\n\nne uçan bulutlarla bir derdim var,\nne de ayağımı yalayan deli\ndalgalarla,\nmadem gitme diyorsun\n\tpek âlâ\n\t\thakkın var."
    },
    "71": {
        "title": "İsimsiz 18",
        "content": "Damına konsam\nTenini sarsam\nAdını sıcak tutsam\nSöyle kimim ben?\n\nRuhum arıyor birini;\n“sana güvenmekten aldığım zevki\nbaşka kimseden almadım\"\ndiyebileceğim birini\n\nAma biliyorum ki o sen değilsin\nben de ben"
    },
    "72": {
        "title": "İsimsiz 20",
        "content": "Niye ağlıyorum ki böyle,\nniyeyse ruhum kırık,\nnedenler verin bana nedenler\nhakkıyla ağlayamıyorum"
    },
    "73": {
        "title": "İsimsiz 21",
        "content": "arkamda, adının anılmadığı\nyetim seneler bırakmışım\ntenlerine dokunsan soğuk ve kupkuru\nçürümek umuduyla yaşama kafa tutup\nbirbirimizin gözünün içine baktığımız bir ay olmadı\nkalplerimizde yarın adına bıraktığımız o boşluklar hiç dolmadı\n\nhep sınırlar çizdik önümüze\ngözümüzde büyüttüğümüz\nkadardı ufak bir çizgi\noysa çizgiyi geçsek\narkamızda kalıyordu durmadan ötelediğimiz o benlik\n\nöğrendik ki hiçbir şey öğrenememişiz\nyaşama alışmaktansa\nölüme yabancılaşıp\nanlara hapsolmaktansa\nanıları hapsetmişiz\nkendi içimizde\n\nkorkar olmuşuz bizi avucunda büyüten elden\nhalbuki bir anda yumruklar sıkılsa\nhikaye sona erse\nhepimizin çalacağı aynı telden"
    },
    "74": {
        "title": "İsimsiz 23",
        "content": "ya az zaman vardı\nya da para yoktu\nya sözcükler kısaydı\nya da dilimiz dönmedi\n\nrüzgar hep önümüzden esiyordu\nkasvetliydi gördüğümüz rüyalar\nbir kez olsun sabah,\ngüneşi görmemize yetmedi\n\nbilemedik gençliğin değerini\nçocukluğu onda bunda eksilterek\nbaşkalarında bıraktık,\no yetim çocuklar şimdi ağlıyor."
    },
    "75": {
        "title": "Dörtlükler",
        "content": "I\nBir an düşündüm erken ölmeyi\nİntihar falan değil aman ha\nMerak sardı başımı, bilmem\nBensiz kalkacak mı şu vapurlar\n\nII\nHavada farklı bir şeyler var\nYa da yaprakların tonunda\nMartılar farklı bir notaya mı geçmiş\nTek ben miyim farkında\nHayat zorla değiştiriyor\nVe bir şey yapamıyor insan\n\nIII\nNerden bilecekti diğerleri\nGözyaşları denizden tuzlu,\nMercanlarınsa sayılı günlerimizden\nUzun durduğunu\n\nIV\nBeklenen bir yenilginin izlerini taşır dudaklarımız\nKulaklarımıza ağıtlar kazınmıştır çoktan sabaha karşı\nBir elinde gül, gözden akanlarsa yadigarımız\nDünyamızdan bana kalan hislerim sana karşı\n\nV\nBir gün gibi geçti yıllar\nBiricik tohum meyvesini verecek diye\nAsıl acı şimdi başlar, uğraşır durur\nBir yıl gibi geçsin günler diye\n\nVI\nGözlerim görmüyor eskisi gibi\nNasırlaşmış tenim de uyarılamıyor\nSesimdeki yorgunluğu anlayabilir misin\nSana her veda edişimden sonraki\n\nVII\nGözyaşlarım toprağa\nTopraktan gökyüzüne\nGökyüzünden de kafama damlar\nDaha da hüzünlendirir içimi\n\nVIII\nBu nasıl bir cezadır\nAyrı kalmak gülüşünden\nDudaklarına kavuşmak için\nBir ömür beklerken\n\nIX\nOmuzlarında taşıdığı onca keder\nYürüyüşünden anlaşılabilirdi elbet ama\nBelki de yağmurdan kaçmadığı zamanlar\nAğladığı hiç anlaşılmazdı\n\nX\nÖylesine yaşıyoruz bu hayatı\nHayat dediğin işte günübirlik\nBaşladığımız yere hiçbir zaman dönemiyoruz\nGeri dönsek biz, o değiliz."
    }
}